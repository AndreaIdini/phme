---
title: '[Minimo Pratico] Proprietà elementari e proprietà emergenti'
author: Andrea Idini
type: post
date: 2014-12-30T10:49:31+00:00
url: /blog/2014/12/30/minimo-pratico-proprieta-elementari-e-proprieta-emergenti/
categories:
  - Ph.ysics
tags:
  - Filosofia
  - Fisica
  - Fisica Nucleare
  - Proprietà Emergenti

---
<figure id="attachment_1600" aria-describedby="caption-attachment-1600" style="width: 300px" class="wp-caption alignleft"><a href="/wp-content/uploads/2014/12/SS13_Meissner.jpg" rel="lightbox[1585]"><img class="size-medium wp-image-1600" src="/wp-content/uploads/2014/12/SS13_Meissner-300x219.jpg" alt="Ferromagnete sospeso su un superconduttore, esempio di fenomeno emergente" width="300" height="219" srcset="http://www.phme.it/wp-content/uploads/2014/12/SS13_Meissner-300x219.jpg 300w, http://www.phme.it/wp-content/uploads/2014/12/SS13_Meissner.jpg 420w" sizes="(max-width: 300px) 100vw, 300px" /></a><figcaption id="caption-attachment-1600" class="wp-caption-text">Ferromagnete sospeso su un superconduttore, esempio di fenomeno emergente</figcaption></figure> 

Dopo aver [fondato il nostro pensiero sul reale][1], e aver trovato che il reale è [intrinsecamente casuale][2], il terzo _minimo pratico _sarà devoluto a comprendere le strutture emergenti e la loro differenza dalle entità elementari.

Le possibili definizioni di enti ed entità _elementari/primi/semplici_ vanno al di là degli obiettivi di questi _minimi pratici_, sfociando piuttosto nei requisiti di un _minimo filosofico. _ Le più banali definizioni, ma per questo efficaci e molto utilizzate in molte argomentazioni, procedono _sottrattivamente:_ ad esempio gli oggetti del nostro quotidiano sono solitamente sezionabili in componenti, quindi a un ente che ha la _proprietà_ di essere _indivisibile_ viene associata la proprietà di essere _semplice_ ovvero _elementare_. Questa apparentemente innocente deduzione viene sconfessata dal concetto di _**struttura emergente**_, che descrive enti che sono sì _indivisibili_, tuttavia indubbiamente _composti_ da più componenti. Che sono parecchi data la diffusione ed importanza dei fenomeni emergenti! Di conseguenza sono fallaci gli i teoremi rifacenti a questa argomentazione, direttamente o indirettamente.

> <!--more-->

Ad esempio, fra i tanti [Edward Feser in Philosophy of Mind, a Beginner's Guide][3] tira fuori pedissequamente il vecchio argomento cartesiano:

> A physical object is divisible and the smaller objects are themselves physical. But the mind is simple, not composed of parts and thus not divisible into further, smaller units which are still themselves minds.  
> _Un oggetto fisico è divisibile in oggetti più piccoli che sono anch'essi fisici. Ma la mente è semplice, non è composta di parti e quindi non è divisibile ulteriormente in unità più piccole che sono esse stesse menti._

A parte la povertà dell'esempio e forse un po' di confusione fra _categoria_ (gli oggetti fisici sono una categoria intera) ed _ente_ (la mente non fa categoria a se, e se la facesse sarebbe alquanto asimmetrico), che è meglio non argomentare ulteriormente per non andare fuori tema, è un esempio di questo approccio _sottrattivo_ che cerca di definire le entità elementari a partire dal fatto che esse siano o meno _divisibili_ associando a questa _proprietà_ la proprietà di _composizione._

E' intuitivo il fatto che se un oggetto è _composto_ da più componenti possa essere _suddiviso_ in tali componenti, e risponde molto bene a un approccio _dal macroscopico al microscopico_ all'analisi della natura. Ad esempio lo schermo che state osservando è _fisicamente_ composto da pixel, che sono composti da cristalli liquidi, che sono composti da atomi, che sono composti da nuclei ed elettroni. I nuclei si possono dividere ulteriormente, al contrario gli elettroni non sono essi stessi divisibili e quindi sono definiti come particelle _elementari._ Tuttavia lo schermo che state osservando è anche _contenutisticamente_ composto da parole che veicolano concetti e quindi procedendo così risulta naturale imbastire un discorso ben più complesso (ed aleatoriamente dipendente dalla corrente filosofica) a proposito delle entità elementari di categorie _non materiali/fisiche_. Ma **tutto questo si regge sull'assunto che ciò che sia indivisibile è elementare**, ciò che non lo sia non lo è.

Ma chiunque, dotato di un minimo di spirito critico e un bagaglio scientifico di base, dovrebbe poter notare qualche crepa in questo assunto. A prescindere da fenomeni, esempi ed interpretazioni di fenomeni fisici specifici che in se forniscono esempi e prove di [fenomeni][4] _[emergenti][4]_ e quindi_ composti_ ma in se _indivisibili_ un aspetto fondamentale della scienza evidenzia già i limiti dell'assunto spiegato sopra. Infatti **noi sappiamo che esistono solo quattro forze fondamentali** (di cui due unificate) **eppure esistono molte particelle elementari** (almeno 12 fermioni, 5 bosoni, e le antiparticelle corrispondenti all'interno del [modello standard][5]) che, per forza, devono nascere come espressione di queste sole quattro interazioni fondamentali, in quanto tutto all'interno del modello standard lo è. Quindi **queste _particelle elementari, indivisibili,_ tanto _semplici_ in senso filosofico non sono in quanto, sebbene non divisibili sono composte da diverse interazioni**; ad esempio il citato indivisibile elettrone può interagire con ben tre delle quattro interazioni fondamentali: è il paradigma di carica elettromagnetica, interagisce coi neutrini per forza debole e ha una piccola massa gravitazionale, gli manca solo la forza nucleare forte!

E non possiamo dividere l'elettrone, neppure concettualmente. Non è possibile individuare "la parte elettromagnetica, la parte debole e la parte gravitazionale" dell'elettrone, separarle come se fossero componenti a se stanti e analizzarle individualmente per investigare l'elettrone. L'elettrone è più della somma **delle** sue componenti, perché è dato dall'interazione **fra** esse. Questa viene definita una struttura **emergente**.

Un altro esempio molto semplice è quello del colore: da una mistura di tempere di due colori possiamo ottenerne un terzo (con tutta la teoria dei [colori primari][6] che ne consegue, ad esempio) ma una volta mescolati non si può tornare alle tempere di colori originali. Il colore sarà una proprietà emergente delle caratteristiche molecolari della mistura, dipendente dalle lunghezze d'onda riflesse e trasmesse, dalla polarizzazione, riflettanza, opacità dovuta alla peculiare interazione di tutte le componenti molecolari fra di loro, che non separabile facilmente nelle sue componenti microscopiche di base. Non è sempre possibile insomma individuare una sorgente specifica di una determinata proprietà di colore su un determinato materiale, perché tutte contribuiscono. Il colore segue quindi tutti i criteri della citazione di sopra: _non è divisibile_ (non si confonda la divisibilità con la scomponibilità in colori primari, che è frutto di una convenzione. Esistono difatti diversi colori primari e si può applicare fatta circolarmente, scomponendo il Rosso Blu e Giallo, in Giallo Ciano e Magenta e viceversa ad esempio). Eppure non è necessario applicare un'operazione filosofica così impegnativa come la _definizione di un ente elementare_ (cosa che andrebbe il più possibile evitato considerando il principio di non moltiplicazione degli enti che va sotto il nome di [rasoio di Occam][7]) in un caso come quello del colore.

Infatti non c'è nulla di _misterioso_ e _fondamentale _nel colore, per quanto il colore non sia banalmente la somma delle sue caratteristiche microscopiche dato che è una proprietà macroscopica che i componenti molecolari dell'oggetto non hanno. C'è infatti una almeno radicale differenza il una struttura **emergente** e un ente **fondamentale:** sebbene in entrambi i casi** **non è possibile suddividere l'ente nelle sue componenti, **nel primo caso è possibile individuare una struttura sottostante, nel secondo caso no**. Ribadisco che la negazione di struttura sottostante non è condizione necessaria e tantomeno sufficiente, ed è soltanto un accenno che tutt'altro che esaurisce l'argomento a riguardo, che meriterebbe molti più approfondimenti degni tuttavia di un "minimo filosofico" più che di un "minimo pratico".<figure id="attachment_1609" aria-describedby="caption-attachment-1609" style="width: 191px" class="wp-caption alignright">

<a href="/wp-content/uploads/2014/12/overview_1cut-e1419787566307.png" rel="lightbox[1585]"><img class="wp-image-1609 size-medium" src="/wp-content/uploads/2014/12/overview_1cut-e1419787566307-191x300.png" alt="overview_1cut" width="191" height="300" srcset="http://www.phme.it/wp-content/uploads/2014/12/overview_1cut-e1419787566307-191x300.png 191w, http://www.phme.it/wp-content/uploads/2014/12/overview_1cut-e1419787566307.png 396w" sizes="(max-width: 191px) 100vw, 191px" /></a><figcaption id="caption-attachment-1609" class="wp-caption-text">Il nucleo atomico può essere descritto a diverse scale.</figcaption></figure> 

Ovviamente non è possibile escludere che gli enti considerati ora fondamentali non siano strutture emergenti di strutture sottostanti, come è stato in passato scoprendo che neutroni e protoni sono composti da quark, potrebbe essere nel futuro. Ad esempio nel caso delle [proposte di Verlinde sulla struttura entropica della gravità][8], o i recentissimi [risultati di simulazione della freccia del tempo][9].

Infatti **un sistema fisico può essere descritto a diverse** _**scale**. _Un nucleo atomico, ad esempio per trattare un sistema che conosco da fin troppo vicino, infatti può essere studiato secondo diverse sue proprietà che vengono interpretate di volta in volta secondo:

  * le sue caratteristiche "rigide", in cui il nucleo reagisce come un sistema inerte a una perturbazione, ad esempio ruotando rigidamente. Questo tipo di eccitazioni ha una energia nell'ordine di 0.05 [MeV][10].
  * le sue caratteristiche "soffici", in cui il nucleo reagisce collettivamente a una perturbazione, ad esempio deformandosi e vibrando. Questo tipo di eccitazioni ha un'energia nell'ordine di 1 MeV.
  * le sue caratteristiche di "singola particella", in cui reagiscono i "singoli" protoni e neutroni all'interno del nucleo ad una perturbazione, ad esempio fuggendo dal nucleo. Questo tipo di eccitazioni ha un'energia nell'ordine di 8 MeV.
  * le sue caratteristiche di campo di "interazione forte", in cui reagiscono singoli protoni e neutroni avvengono a energie molto più alte, nell'ordine di 140 MeV e solo oltre i 940 MeV, superata l'energia della massa a riposo, è possibile investigare la struttura interna di protone e neutrone.

A ognuna di queste _scale_ è possibile e vale la pena descrivere il nucleo, e **a ognuna di queste _scale_ esistono proprietà uniche e interessanti**,  tuttavia ciò non implica siano fondamentali. La struttura e proprietà delle scale inferiori non sono considerate direttamente e vengono solitamente immaginate inerti. Ad esempio quando si descrive il nucleo come "particelle singole", non viene solitamente considerata la struttura interna di neutroni e protoni, che vengono visti in essi stessi inerti e senza struttura, ad esempio. Questo processo si chiama _rinormalizzazione._

Sebbene sia difficile, e a volte impossibile, inferire da una determinata _scala_ verso la scala inferiore, non c'è nessuna barriera concettuale che impedisca di effettuare il contrario: motivo per cui è importante costruire acceleratori più grossi e potenti. Al contrario è una importante proprietà di teorie "_complete"_ la possibilità di riprodurre proprietà a _scale_ differenti. E' concettualmente impossibile, utilizzando dati, considerazioni e modelli di un nucleo "soffice" che collettivamente reagisce vibrando e deformandosi, dedurre alcunchè sulle proprietà di singoli neutroni e protoni del nucleo senza inserirli forzatamente all'interno della descrizione. Al contrario è routine in fisica nucleare partire dalle proprietà di singoli neutroni e protoni e da essere fare **emergere** naturalmente le proprietà collettive di elasticità e plasticità sopra descritte. Le mie tesi, di laurea e [di dottorato][11], è stato un ulteriore passo in questa direzione, sviluppando una teoria che preservasse i rapporti fra le due _scale_ in modo più consistente.

Attenzione però a non esagerare! **Un cambio di scala non sempre implica strutture emergenti, ma a volte soltanto un conveniente raggruppamento**. Chiaramente un esempio sono le diverse _scale_ di ordine astrofisico (sistemi, cluster globulari, galassie, cluster locali) ad esempio sono sempre facilmente divisibili; ma perfino il nucleo stesso, in quanto insieme di protoni e neutroni, non è in _se_ una struttura _emergente _in quanto è anch'esso "facilmente" divisibile, sia praticamente che ancor più concettualmente, nelle sue componenti. Tuttavia sono le sue proprietà _collettive _ad essere strutture emergenti in quanto non divisibili: non si può dividere una vibrazione, nè stabilire una precisa concatenazione univoca di cause che la hanno generata perchè ad avere generato quel comportamento è un _irriducibile _insieme di fattori, componenti e interazioni. Collettivamente, appunto.

Volendo quindi evitare il più possibile la _generazione di nuovi enti_, come da buona prassi scientifica e filosofica, bisogna quindi tenere bene presente che **la realtà utilizza diffusamente le strutture emergenti e non è quindi possibile adottare un approccio esclusivamente _dal macroscopico al microscopico_** nella descrizione o interpretazione della realtà stessa, ignorandole.

 [1]: http://www.phme.it/blog/2014/12/07/minimo-pratico-la-necessita-della-pratica/
 [2]: http://www.phme.it/blog/2014/12/19/minimo-pratico-casualita-e-disuguglianza-di-bell/
 [3]: http://www.amazon.com/Philosophy-Mind-A-Beginners-Guide/dp/1851684786/ref=cm_cr_pr_product_top
 [4]: http://it.wikipedia.org/wiki/Comportamento_emergente
 [5]: http://it.wikipedia.org/wiki/Modello_standard
 [6]: http://it.wikipedia.org/wiki/Colore_primario
 [7]: http://it.wikipedia.org/wiki/Rasoio_di_Occam
 [8]: http://link.springer.com/article/10.1007%2FJHEP04%282011%29029
 [9]: http://physics.aps.org/articles/v7/111
 [10]: http://it.wikipedia.org/wiki/Elettronvolt "(il MeV è la tipica unità di misura del mondo nucleare e corrisponde all'energia che ha un elettrone sottoposto a un potenziale di 1 milione di Volt)."
 [11]: https://air.unimi.it/handle/2434/216315#.VKJ7gl4AA

## Comments

### Comment by Peter Ferrari on 2015-01-01 08:37:31 +0000
Bello e difficile; puoi scrivere in modo accessibile anche ai semplici diplomati ? Sarebbe bello.